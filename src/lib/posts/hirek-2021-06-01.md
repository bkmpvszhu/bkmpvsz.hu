---
title: Móra mentőcsoport szintentartó gyakorlata
date: 2021-06-01
coverImage: /images/hirek-2021-06-04-11.jpg
categories:
  - hirek
excerpt: 2013-ban megalakult Kiskunfélegyháza járás önkéntes mentőcsoportja, a
  Móra Mentőcsoport, amely 2014-ben szerezte meg a minősítését „könnyű városi
  kutató és mentő” tevékenységre. A 2018-as újra minősítés megszerzése után most
  június 4-én szintentartó gyakorlatukat tartották, melyhez a „Hírös Rescue
  Team” is csatlakozott.
---

2013-ban megalakult Kiskunfélegyháza járás önkéntes mentőcsoportja, a Móra Mentőcsoport, amely 2014-ben szerezte meg a minősítését „könnyű városi kutató és mentő” tevékenységre.
A 2018-as újra minősítés megszerzése után most június 4-én szintentartó gyakorlatukat tartották, melyhez a „Hírös Rescue Team” is csatlakozott.

Magyarország földrengés veszélyeztetettsége mérsékelt, az évi 100-120 regisztrált rengés döntő részét nem is érzékeljük.
Jelentősebb károkat okozó rengés 15-20 évenként, míg erős, nagyon nagy károkat okozó rengés átlagosan 100 évente kétszer pattan ki.

Mivel Kecskemét és környéke – így Kiskunfélegyháza is – a veszélyeztetettebb területek közé tartozik, így érthető a járási 
mentőcsoport kutató-mentő specializálódása.

A gyakorlat feltételezése szerint kiskunfélegyházi epicentrummal 6,0 erősségű földrengés következett be, erős épületkárokat és
nagyszámú személyi sérülést okozva. A helyi – immár használaton kívüli - laktanya ideális környezetet nyújtott a gyakorlásra.
A mentőcsoport tagjai komplex tevékenységet folytattak. A kutyás kutatás mellett romok alóli mentést, helyszíni elsősegélynyújtást,
vezetési- és ellátó pont működtetést, a másodlagos kárként jelentkező tüzek oltását, veszélyes állapotú fal dúcolását és villanyvezetékre dőlt fák kivágását, darabolását is végezték.

A gyakorlaton minden kitűzött feladatot sikerrel oldottak meg, mellyel bizonyságát adták felkészültségüknek.
A gyakorlat megvalósulását a Bács-Kiskun Megyei Polgári Védelmi Szövetség támogatta.