---
title: Bevetésen a Tüzes Kunok járási mentőcsoport
date: 2022-08-26T14:03:20.042Z
coverImage: /images/erdőtűzindex-kép.jpg
categories:
  - hirek
excerpt: Két jelentős erdőtűz megfékezésében vettek részt a Kiskunhalasi Tüzes
  Kunok Járási Mentőcsoport önkéntesei.
---
Bács-Kiskun megye – erdőtűz szempontjából - az ország legveszélyeztetettebb területe közé tartozik. Ennek oka több dologra vezethető vissza. Egyrészt a gyenge vízmegtartó képességű homokos talaj, a jelentős boróka és feketefenyő állomány és az elsivatagosodás, amely az idei kirívó szárazsággal együtt táptalaja a nagykiterjedésű erdőtüzeknek.

Júliusban kettő jelentős erdőtűz is tombolt a megyében. Előbb 13-án Izsák és Soltszentimre között, egy nehezen járható vidéken, ahol egy több mint háromszáz hektáros területből nyolcvan-száz hektáron égett az aljnövényzet, illetve a fák koronája.  Az érintett területen több épületet ki kellett üríteni, ám ezeket sikerült megmenteni.

Egy hét múlva, 21-én Kiskunhalas határában mintegy 200 hektáron égett a vegyes erdő és az aljnövényzet. Ennél a tűznél 3 megye 14 hivatásos, 1 önkormányzati és 2 önkéntes tűzoltósága erejét megfeszítve napokig küzdött a tűzzel. A területen lévő olajkutakat és tanyákat sikerült megvédeni, dacára a nehéz terepviszonyoknak és a fel-feltámadó szélnek.

A Tüzes Kunok Járási Mentőcsoport tagjai mindkét helyen aktívan részt vállaltak a feladatokban. A speciálisan ilyen helyzetekre rendszeresített erdőtüzes VW Amarok bázisán vízsugárral, homokkal és kéziszerszámokkal oltották a tüzet, illetve a quad-juk segítségével a sokszor tengelyig süppedő homokban is nagy biztonsággal eljuttatták az ivóvizet, az élelmet és az egyéb utánpótlást a nem egyszer 20 méteres lángtengerrel küzdő tűzoltóknak.

Fotó: Pozsgai Ákos, Jáger Levente