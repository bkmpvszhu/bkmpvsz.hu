---
title: Katasztrófavédelmi gyermektábor Baján (2023. 07. 10-14.)
date: 2023-07-16T16:58:24.012Z
coverImage: /images/wm.jpeg
categories:
  - ifjusag
excerpt: 2023. július 10-től 14-ig került megrendezésre a Bács-Kiskun Vármegyei
  Polgári Védelmi Szövetség és a Bács-Kiskun Vármegyei Katasztrófavédelmi
  Igazgatóság Bajai Katasztrófavédelmi Kirendeltsége által szervezett
  katasztrófavédelmi gyermektábor Baján a Petőfi Szigeten a Bajai Napsugár
  Szálló kempingjében.
---
A tábor alapvetően a vármegyei, de alapvetően a bajai általános iskolásoknak lett meghirdetve 50 főre, ám segítőként örömmel jelentkeztek azon középiskolások közül még hatan, akik a korábbi évek valamelyik táborozásán részt vettek, és mostani hasznos segítő-nevelő munkájuk az 50 órás közösségi tevékenységként is elszámolható volt.

A résztvevők igazi tábori körülmények között, az igazgatóság polgári védelmi sátraiban tábori ágyakon aludva voltak elszállásolva. A sátrak felállításához, berendezéséhez a katasztrófavédelmi kirendeltség munkatársai és a Bajai Hivatásos Tűzoltóparancsnokság tűzoltói nyújtottak segítséget. A főtt étkezést, az ebédet a kemping étterme, a reggelit, vacsorát, uzsonnát a szervezők biztosították. A mosakodás, tisztálkodás, WC használat a kemping vizes blokkjában történt. A tábor offline módon működött, azaz a gyerekek a mobil telefonjaikat otthon kellett, hogy hagyják.

A tábor vezetője Gödön Sándor tű. ezredes, a kirendeltség polgári védelmi felügyelője, a vármegyei Polgári Védelmi Szövetség alelnöke, helyettese pedig Balatonné Sáfrány Erika tanárnő, minden gyerek kedves Erika nénije volt. A katasztrófavédelmi kirendeltség munkatársai munkájuk függvényében önkéntes szolgálatot vállaltak a táborlakók felügyeletét, a táborvezetés munkáját és az ifjúsági programok lebonyolítását segíteni.

A gyerekek soha nem unatkoztak, ébresztőtől takarodóig sok-sok hasznos programon vehettek részt. Az első napon ebéd után a légoltalom és a polgári védelem létrejöttével, feladatrendszerével, majd a tűzoltó fecskendő felszereléseivel, azok használatával ismerkedtek. Még aznap este a délután folyamán tanult polgári védelmi feladatok egyikét, a kitelepítést gyakorolhatták is, mert az időjárásjelentés óriási felhőszakadást, zivatart, villámcsapásokat prognosztizált, ezért az összes táborlakó kitelepült a sátrakból a kemping épület harmadik emeletén lévő tanácsterembe, ahol a parkettára lefektetett hálózsákjaikon aludva töltötték együtt az éjszakát, megvalósítva egy rendkívüli időjárási helyzetben a szükségelhelyezést.

Kedden a havária bemutató keretében Kovács „Kokó” László a Hableány hajó mentésénél közreműködő neves bajai búvár és sportember a nyári fürdőzés szabályairól, a víz alóli mentésről, a búvárok felszereléseiről tartott nagy sikerű előadást és bemutatót. Délután az Országos Mentőszolgálat Bajai Állomása mutatkozott be a gyerekeknek, akik még az újraélesztést is gyakorolhatták a mentőtisztek vezetésével. Késő délután a Sugovicán sárkányhajó kirándulás örvendeztette meg az idősebbeket és a fiatalokat egyaránt, este pedig sor került a Nagy Pandúr-szigeten a hosszú távú éjszakai menetelésnek megfelelő Bátorságpróbára.

Szerdán rendőrségi fegyver- és felszerelés bemutató kötötte le a fiatalság figyelmét, emellett rendőri előadáson hívták fel az iskolások figyelmét a nyár lehetséges veszélyeire, az interneten, informatikai úton keresztül történő ismerkedés, kapcsolattartás célszerű szabályaira. A KRESZ előírásait játékos formában pedig a közeli útburkolati jelekkel felfestett gokart pályán közlekedve sajátították el a gyerekek. Délután nagyon érdekes „nem rendészeti” program volt a Duna parti Halászati Mini Skanzen és Hajómalom Múzeum meglátogatása. Vacsora után, megvárva a besötétedést került sor a csillagászati foglalkozásra, a csillagtérkép megismerésére, az égi távolságmérés, az északi irány meghatározására teljes sötétségben a csillagok állása alapján. A foglalkozások szünetében a fiúk, lányok fürödhettek felügyelettel a Sugovicában, a nagyobbak horgászhattak is, illetve csütörtökre egész napos kikapcsolódás, pihenés volt betervezve a közeli Dávod termálfürdőjében. Aznap az ízletes vacsora egy közös főzéssel készült el.

A záró napon pénteken került sor a Petőfi sziget körül egy szakmai ügyességi vetélkedőre, melynek állomásai a katasztrófavédelmi ifjúsági verseny elemei alapján lettek felállítva. A verseny után következett még a menetdal verseny, a sátorbontás és a csodálatos együtt töltött aktív nyaralás után a hazautazás.

A tábort több alkalommal meglátogatta Huszár Tibor tű. ezredes, megyei katasztrófavédelmi igazgató úr képviseletében Ossó János tű. ezredes úr, a Bajai Katasztrófavédelmi Kirendeltség vezetője. A katasztrófavédelmi gyermektábor megszervezéséért, támogatásáért, biztosításáért köszönet illeti a megyei katasztrófavédelmi igazgatóság, a kirendeltség vezetését, munkatársait, a Bajai tűzoltókat, a Bács-Kiskun Megyei Polgári Védelmi Szövetséget, a segítő szülőket és diákokat, a táborvezető Gödön Sándor tű. ezredes urat és Balatonné Sáfrány Erika tanárnőt, a PV Szövetség koordinátorát, aki éjjel-nappal mindig együtt volt a diákokkal, mindig gondoskodott róluk, minden problémájukat pillanatokon belül megoldott.

Mit adott ez a tábor a résztvevőknek? A katasztrófavédelem, benne a polgári védelem, a rendőrség, a mentők, a havária elhárításban részt vevők, a búvárok munkájába betekintést és a baráti összetartozás érzését, megérteni a bajban az egymás segítésének a fontosságát, az egymásra való odafigyelést. Az együtt töltött napok, a programok, a sorakozók, a menetdal megtanulása, a közösségi fegyelem betartása, a közös foglalkozások, kirándulások, játékok közelebb hozták egymáshoz a gyerekeket, pozitív változást idéztek elő náluk a felejthetetlen élmények mellett a vidám vakáció keretében.

A Magyar Polgári Védelmi Szövetség képviseletében a szakmai alelnök kapott meghívást iskolás unokájával együtt a táborozás feledhetetlen programjaira.

Dr. Muhoray Árpád

![](/images/wm-1.jpeg)

![](/images/wm-2.jpeg)

![](/images/wm-3.jpeg)

![](/images/wm-4.jpeg)

![](/images/wm-5.jpeg)

![](/images/wm-6.jpeg)

![](/images/wm-7.jpeg)

![](/images/wm-8.jpeg)

![](/images/wm-9.jpeg)

![](/images/wm-10.jpeg)

![](/images/wm-11.jpeg)

![](/images/wm-12.jpeg)