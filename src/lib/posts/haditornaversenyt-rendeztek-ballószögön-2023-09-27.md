---
title: Haditornaversenyt rendeztek Ballószögön
date: 2023-09-27T00:00:00.000Z
coverImage: /images/20230927-7.jpg
scaleDown: true
categories:
  - ifjusag
excerpt: Hagyományosan Ballószögön rendezték meg az Országos Haditornaverseny
  Bács-Kiskun vármegyei döntőjét csütörtökön. A középiskolás fiatalok számos
  versenyszámban mérték össze erejüket és tudásukat.
---
A ballószögi Sportcentrumban, a fitneszparkban és több közeli helyszínen kialakított állomáson a középiskolás fiatalok számos versenyszámban mérték össze erejüket és tudásukat. Idén is 4x100 méteres váltófutás, akadálypálya, kézigránát dobás, akadálypálya, honvédelmi totó, egészségügyi ismeretek, távbecslés és célbalövés várta az ifjú sportolókat. 
Az idei versenyre 18 négyfős csapat jelentkezett szerte a megyéből. Érkeztek ifjak Kecskemétről, Kiskunfélegyházáról, Kiskunhalasról, Kalocsáról, Bácsalmásról, Kunszentmiklósról, Tiszakécskéről és Kiskunmajsáról is – mondta el Gáldonyi Sándor őrnagy, a szervező kecskeméti 13. Hadkiegészítő és Toborzó Iroda vezetője, hozzátéve, hogy sok diák visszatérő versenyző, ami a megméretés népszerűségét mutatja. Az idei év újdonsága, hogy olyan kísérő diákok is jöttek, akik nem vettek részt a versenyen, hanem jövőre szeretnének indulni és most tanulták a pályát. 
Gáldonyi őrnagy elmondta, hogy széleskörű támogatást élvez a verseny, a Bács-Kiskun Megyei Polgári Védelmi Szövetség, a Bács-Kiskun Vármegyei Védelmi Bizottság, a kecskeméti repülőbázis, a 38-as Területvédelmi Zászlóalj, Ballószög önkormányzata és a Kecskeméti Zöld Sportok Egyesülete is segítette a megvalósítást. 
Az előző évekbeli versenyekhez hasonlóan idén sem statikusan, egymást követően hajtották végre a feladatokat a csapatok, hanem járőr típusú versenyt szerveztek, az egyes feladatokhoz futva érkeztek el a versenyzők, így jó négy-öt kilométert kellett futva teljesíteni. Egy ilyen kör még a legjobb csapatoknak is legalább egy órát vett igénybe.
Gáldonyi őrnagy elmondta, hogy a verseny célja a Magyar Honvédség és a társadalom kapcsolatának erősítése és a sportos életmódra nevelés, az egészséges életvitel népszerűsítése, melynek szerves része a rendszeres sport. Az országos döntőt jövő év tavaszán rendezik meg, ahová a megyei forduló legjobbja kvalifikálta magát. 
Első helyen végzett a kiskunfélegyházi Móra Ferenc Gimnázium csapata, második lett a Dékáni Technikum Kiskunhalasról és harmadik a kiskunmajsai Tomori iskola fiatal különítménye.
Forrás: Baon - https://www.baon.hu/helyi-kozelet/2023/09/haditornaversenyt-rendeztek-balloszogon-galeriaval-videoval 
Fotó: Bús Csaba

![](/images/20230927-1.jpg)

![](/images/20230927-2.jpg)

![](/images/20230927-3.jpg)

![](/images/20230927-4.jpg)

![](/images/20230927-5.jpg)

![](/images/20230927-6.jpg)

![](/images/20230927-8.jpg)

![](/images/20230927-7.jpg)
