---
title: Nemzeti minősítő gyakorlat zajlott Dunavecsén
date: 2023-04-25T00:00:00.000Z
coverImage: /images/2023-04-25-6.jpg
categories:
  - hirek
  - kepzesek
excerpt: Több mint 8 éve alakult meg Dunavecsén az önkéntesekből álló települési
  mentőcsoport, amely 2023. április 25-én eredményes gyakorlat keretében
  ismételten megszerezte a nemzeti minősítését.
---
A gyakorlaton részt vett a Mentőcsoport teljes személyi állománya, akik a települést leginkább veszélyeztető jelenségre, vagyis a vizek kártétele elleni tevékenységet gyakorolták.  A gyakorlat során számos különféle feladatot kellett végrehajtani a résztvevőknek.
Az egyik legfontosabb feladat az volt, hogy előkészítsék a vezetési pontot, amely a logisztikai háttérként és elsősegélyt nyújtó pontként egyaránt funkcionált.
A konkrét védekezési munkálatok alapját a Duna áradása okozta, amely miatt nyúlgátépítést, majd magasítást és a bordás megtámasztást készítettek. De ez csak az első ütem volt, mert mint kiderült a védett oldalon buzgár keletkezett, aminek terjedését kb. 2 méter átmérőjű ellennyomó medencével sikerült megakadályozni. Mindezekkel sikerült a veszélyeztetett lakóingatlanokat megvédeni. 
A feltételezés szerint a helyzet csak fokozódott, mivel heves esőzés nehezítette a védekezést, illetve Dunavecse mélyen fekvő településrészein belvíz alakult ki, amely veszélyeztette a lakóingatlanokat. A vízelvezető árkok megteltek, így szivattyúzásukra és a víz átemelésére volt szükség.  A gyakorlat részeként a mentőcsoport egyik tagja rosszul lett, akit elsősegélyben részesítettek, míg a mentőszolgálat munkatársai át nem vették ellátását.
Részeiben és összességében is sikeres volt a gyakorlat, melynek megvalósulását a Bács-Kiskun Vármegyei Polgári Védelmi Szövetség anyagilag támogatta.

![](/images/2023-04-25-1.jpg)

![](/images/2023-04-25-2.jpg)

![](/images/2023-04-25-3.jpg)

![](/images/2023-04-25-4.jpg)

![](/images/2023-04-25-5.jpg)
