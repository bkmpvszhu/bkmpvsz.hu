---
title: Katasztrófavédelmi gyermektábor 2025, Baja
date: 2025-07-27T17:15:43.822Z
coverImage: /images/2025-07-14-22-fürdőzés.jpg
scaleDown: false
categories:
  - hirek
  - ifjusag
excerpt: "2025. július 14-től 18-ig került megrendezésre a Bács-Kiskun Vármegyei
  Polgári Védelmi Szövetség által szervezett katasztrófavédelmi gyermektábor
  Baján a Petőfi Szigeten Baja Megyei Jogú Város üdülőjében. A tábor
  megszervezését támogatta Baja önkormányzata és a Bács-Kiskun Vármegyei
  Katasztrófavédelmi Igazgatóság Bajai Katasztrófavédelmi Kirendeltsége. A tábor
  megnyitóján Kámánné Dr. Bari Bernadett polgármester asszony személyesen
  köszöntötte a táborlakókat. "
---
Szereted a kihívásokat? Érdekel, hogyan dolgoznak a tűzoltók, rendőrök, vízimentők vagy polgárőrök? Gyere el a KATASZTRÓFAVÉDELMI TÁBORBA Baja gyönyörű részére, a Petőfi-szigetre, ahol mindezt testközelből ismerheted meg, a megszerzett tudásodat játékos versenyeken mutathatod meg! - szólt a jelentkezésre bíztató invitálás a tábor szervezői részéről. 
A tábor alapvetően a bajai általános iskolásoknak lett meghirdetve 40 főre, ám segítőként örömmel jelentkezett az 50 órás közösségi tevékenységként is elszámolható hasznos segítő-nevelő munkára a táborozási időre az a 6 fő középiskolás, akik a korábbi évek valamelyik táborozásán már részt vettek.
A résztvevők igazi tábori körülmények között, a Bács-Kiskun Vármegyei Polgári Védelmi Szövetség által ez évben vásárolt új polgári védelmi sátrakban, a Szövetség által szintén újonnan beszerzett tábori ágyakon aludva voltak elszállásolva. A sátrak felállításához, berendezéséhez a Szövetség munkatársai nyújtottak segítséget. A főtt étkezést, az ebédet a kemping étterme, a reggelit, vacsorát, uzsonnát a szervezők biztosították. A mosakodás, tisztálkodás, WC használat a kemping vizes blokkjában történt. A részvételi díj méltányos, minden gyerek számára 40 ezer Ft volt.
A tábor vezetője Gödön Sándor tű. ezredes, a vármegyei Polgári Védelmi Szövetség alelnöke, helyettese pedig Balatonné Sáfrány Erika tanárnő, minden gyerek kedves Erika nénije volt. A Polgári Védelmi Szövetség munkatársai munkájuk függvényében önkéntes szolgálatban felügyeltek a gyerekekre, segítették a táborvezetést az ifjúsági programok lebonyolításában.
A gyerekek minden nap ébresztőtől takarodóig sok-sok szép és hasznos programon vehettek részt. Az első napon délelőtt 9 órakor táborsorakozón ismerkedtek meg a vezetőkkel, segítőkkel, a helyszínnel, a táborélet szabályaival a balesetvédelem fontosságával, kiemelten Sugovica parti víz melletti táborélet jelentőségével. A sátrakat a nevelők útmutatása alapján szintén a táborlakó fiatalok építették fel. Ebéd után a légoltalom és a polgári védelem, a katasztrófavédelem létrejöttével, feladatrendszerével, majd a Bajai Tűzoltó Parancsnokság tűzoltó fecskendő felszereléseivel, az Országos Mentőszolgálat Bajai Állomása, esetkocsijának használatával ismerkedtek. A késő délutáni fürdés után este pedig következett a bátorság próba elnevezésű gyalogtúra a Nagy-Pandúr -szigeten. 
Kedden jött a Havária Egyesület előadása és bemutatója a búvárok felszereléseiről, felelősségteljes munkájáról, a víz alóli mentésről, majd az este csúcspontja a csillagvizsgálói látogatás volt a Borbás Mihály látogatóközpontban.
Szerdán rendőrségi fegyver- és felszerelés bemutató volt betervezve. A KRESZ előírásait játékos formában pedig a gokart pályán közlekedve sajátították el a gyerekek. Délután egy városismereti séta következett, amihez szervesen kapcsolódott a környezetvédelmi előadás, majd este egy szabadidő túrára indultak a Türr Kilátóhoz. 
Csütörtökre hagyományosan egész napos strandolás volt a közeli Dávod termálfürdőjében, majd az aznapi vacsora egy közös főzéssel készült el.
A záró napon pénteken került sor a Petőfi sziget körül egy szakmai versenyre, különböző állomásokkal, ami nem volt más, mint egy szakmai ügyességi vetélkedő.
A verseny után következett délután a sátorbontás, majd a hazautazás.
A tábort az MPVSZ elnöke képviseletében meglátogatta Dr. Muhoray Árpád ny. pv. vezérőrnagy szakmai alelnök és Mészáros Zoltán a Bács-Kiskun Vármegyei Polgári Védelmi Szövetség elnöke, köszöntötték a táborlakókat, megszemlélték használat közben az új sátrakat, azok berendezését, alkalmazhatóságágukat. 
A katasztrófavédelmi gyermektábor megszervezéséért köszönet illeti a Bács-Kiskun Vármegyei Polgári Védelmi Szövetséget, tagjait, az üdülő épületének rendelkezésre bocsátásáért köszönet jár Baja Megyei Jogú Városnak, a támogatásért a Bács-Kiskun Vármegyei Katasztrófavédelmi Igazgatóságnak, a segítő szülőknek és diákoknak, a Gödön Sándor táborvezetőnek, a Bács-Kiskun Vármegyei Polgári Védelmi Szövetség szakmai elnökhelyettesének, és nem utolsó sorban  Balatonné Sáfrány Erika tanárnőnek, a Szövetség bajai koordinátorának. 
Mit adott ez a tábor a résztvevőknek? A közös táborozás, a foglalkozások, kirándulások, játékok közelebb hozták egymáshoz a gyerekeket, a felejthetetlen élmények mellett a vidám vakáció keretében, de a példás szakmai programok segítségével beleláttak, beleéreztek a katasztrófavédelem, a polgári védelem, a rendőrség, a mentők, a búvárok munkájába, a bajban az egymás megsegítésének szükségességébe.
Dr. Muhoray Árpád

![](/images/2025-07-14-1-megnyitó1.jpeg)

![](/images/2025-07-14-2-megnyitó2.jpeg)

![](/images/2025-07-14-3-megnyitó3.jpeg)

![](/images/2025-07-14-4-megnyitó4.jpeg)

![](/images/2025-07-14-5-sátorállítás1.jpeg)

![](/images/2025-07-14-6-sátorállítás2.jpeg)

![](/images/2025-07-14-7-sátorállítás3.jpeg)

![](/images/2025-07-14-8-sátortábor1.jpg)

![](/images/2025-07-14-9-sátortábor2.jpg)

![](/images/2025-07-14-10-szakmai-nap1.jpg)

![](/images/2025-07-14-11-szakmai-nap2.jpeg)

![](/images/2025-07-14-12-szakmai-nap3.jpeg)

![](/images/2025-07-14-13-szakmai-nap4.jpeg)

![](/images/2025-07-14-14-szakmai-nap5.jpeg)

![](/images/2025-07-14-15-szakmai-nap6.jpeg)

![](/images/2025-07-14-16-szakmai-nap7.jpeg)

![](/images/2025-07-14-17-szakmai-nap8.jpeg)

![](/images/2025-07-14-18-szakmai-nap9.jpeg)

![](/images/2025-07-14-19-ebéd.jpg)

![](/images/2025-07-14-20-ebéd2.jpeg)

![](/images/2025-07-14-21-ebéd3.jpeg)

![](/images/2025-07-14-22-fürdőzés.jpg)

![](/images/2025-07-14-23-muhoray.jpg)

![](/images/2025-07-14-24-muhoray2.jpeg)