---
title: Középiskolások feszültek egymásnak a kecskeméti Mikulás Fekvenyomó Kupán
date: 2024-12-06T16:46:00.000Z
coverImage: /images/2024-12-05-6.jpg
scaleDown: false
categories:
  - hirek
  - ifjusag
excerpt: Immár negyedik alkalommal rendezte meg a kecskeméti 13. Hadkiegészítő
  Toborzó Iroda és a Gáspár András Technikum a középiskolásoknak a Mikulás
  Fekvenyomó Kupát csütörtökön, az iskola tornacsarnokában. Gáldonyi Sándor
  őrnagy, irodavezető elmondta, hogy a hagyománnyá és országossá lett Mikulás
  Fekvenyomó Kupa egyre népszerűbb a középiskolások körében, idén 150 fiatal
  érkezett a megméretésre, mely a Gáspár iskola jóvoltából első alkalommal
  szkanderbajnoksággal is kiegészült.
---
Feszültek az izmok, és csörögtek a súlyzók tárcsái a csütörtöki Mikulás Fekvenyomó Kupa versenyén, a Gáspár András Technikumban, ahol negyedik alkalommal rendezték meg az országossá bővült diákversenyt.
„Nagyon büszkék vagyunk arra, hogy a Gáspár András Technikummal közösen a 13. Hadkiegészítő Toborzó Iroda olyan versenyt tud megszervezni immár negyedik éve, ami Kecskemét diáksporttal kapcsolatos hírnevét öregbíti” – mondta el Gáldonyi őrnagy. Idén 5 vármegye 20 középiskolájának mintegy 150 diákja vett részt az erőt próbáló megméretésen. Gáldonyi őrnagy hangsúlyozta, hogy a rendezvény minden évben nagyobb az előző esztendőbeli versenynél, mind több diák érdeklődik a családias hangulatú verseny iránt. A verseny a kadétok jó hírét is viszi, hiszen kadétok és nem kadét diákok versenyeznek az eseményen. Számos barátság is kialakult az elmúlt három évben, így jelentős közösségformáló hatással is bír. A középiskolások 9-12. osztályig érkeztek, fiúk és lányok külön kategóriában, és súly szerint elkülönítve versenyeztek.

A Mikulás Fekvenyomó Kupa társbajnokságot kapott
Idén először társbajnokságként szkanderversenyt hirdettek, melyen fiúk és lányok vegyesen, nagy számban indultak. Gáldonyi Sándor őrnagy kiemelte, hogy a rendezvényt a Bács-Kiskun Vármegyei Polgári Védelmi Szövetség támogatta, valamint több vállalkozás is melléjük állt. Illetve Gáldonyi Sándor őrnagy méltatta Mosonyi Viktor főhadnagy jelentős szervezőmunkáját, aki összefogta a rendezvény egészét.

Eredmények
A szervezők figyeltek arra, hogy minden induló elismerésben részesüljön, így mindenki legalább egy éremmel térhetett haza. Összesen 12 kategóriában hirdettek győztest. A legjobb női eredménnyel Rácz Anasztázia büszkélkedhet a Constantinumból, aki 65 kilogrammot nyomott ki. A legjobb férfinak a szolnoki Tóvizi Bence bizonyult 109,6 kilogramm kinyomásával. A kadétok közül a Kratochvil Károly Honvéd Középiskola és Kollégiumból érkezett Virág Kázmér volt a legerősebb, ő 97,5 kilogrammot nyomott ki. A díjakat Nagy Péter olimpikon, többszörös magyar bajnok adta át.

HORVÁTH PÉTER
Fotók: Bús Csaba
Forrás: baon.hu

![](/images/2024-12-05-1.jpg)

![](/images/2024-12-05-2.jpg)

![](/images/2024-12-05-3.jpg)

![](/images/2024-12-05-4.jpg)

![](/images/2024-12-05-5.jpg)

![](/images/2024-12-05-7.jpg)

![](/images/2024-12-05-8.jpg)

![](/images/2024-12-05-9.jpg)

![](/images/2024-12-05-10.jpg)