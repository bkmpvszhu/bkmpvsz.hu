---
title: Noé Mentőcsoport nemzeti újraminősítő gyakorlata
date: 2024-05-15T03:53:49.339Z
coverImage: /images/img_20240510_index.jpg
scaleDown: false
categories:
  - kepzesek
excerpt: A 2013-ban alakult Kunszentmiklós Járási Önkéntes Mentőcsoport a május
  10-i eredményes gyakorlata során újra teljesítette a Nemzeti minősítés
  kritériumait.
---
![](/images/img_20240510_1.jpg)

![](/images/img_20240510_2.jpg)

![](/images/img_20240510_3.jpg)

![](/images/img_20240510_4.jpg)

![](/images/img_20240510_5.jpg)

![](/images/img_20240510_6.jpg)

![](/images/térkép-2024-05-10.png)

![](/images/img_20240510_index.jpg)

2013 őszén alakult meg a kunszentmiklósi járásban a Noé mentőcsoport, amely előbb 2014-ben, majd 2019-ben sikeresen teljesítette a Nemzeti minősítés kritériumait. Mint ismeretes az Országos Katasztrófavédelmi Főigazgatóság a katasztrófavédelem rendszerében mentésbe bevonható, különlegesen felszerelt és felkészült önkéntes mentőszervezetek és önkéntes területi polgári védelmi szervezetek részére egy Szervezeti és Műveleti Irányelvet adott ki. Az Irányelv olyan szakmai követelményeket fogalmaz meg, amelyet a különféle (alapvető vízkár-elhárítási, városi kutató és mentő, műszaki mentő, kereső kutyás, búvár, kötéltechnikai mentés, vízi mentési) feladatokra specializálódott szervezeteknek teljesíteni kell, illetve készségüket gyakorlaton bizonyítani, hogy a mentésbe, kárelhárításba bevonni lehessen őket.
Kunszentmiklós járás legfőbb veszélyeztetője a Duna, ezért a mentőcsoport az alapvető vízkár-elhárítási feladatokra lett létrehozva. 
A gyakorlat során reggel 700 órakor történt a mentőcsoport tagjainak riasztása, majd 1500 órára a védekezés helyszínén (Dunaegyháza külterületén) elérték a működési készséget. A feltételezett helyzet szerint a Duna 1586 fkm részén a várható vízszint megközelíti a legnagyobb eddig mért 908 cm-es szintet. A további várható vízszintemelkedés miatt, a lakóingatlanok védelme érdekében kell védekezni. 
A védekezés 3 helyszínen, 4 feladat végrehajtásából állt. Az első helyszínen nyúlgátépítés és bordás megtámasztás, a másodikon buzgár lokalizálása, ellennyomó medence készítése, a harmadikon vízátemelés robbanómotoros szivattyúval, illetve az áramfejlesztő üzembe helyezése volt a feladat. Mindezeken túl a vezetési pont kialakítása, elsősegélynyújtás, magassági szint műszeres kijelölése, folyamatos figyelőszolgálat és az áramfejlesztő meghibásodásának elhárítása is szerepelt a feladatok között.
A gyakorlat során a mentőcsoport valamennyi (vízkár-elhárítási, logisztikai, egészségügyi) komponense szakszerűen teljesítette a kitűzött feladatokat, így Kis-Juhász Zsolt tű. alezredes, a Kecskeméti Katasztrófavédelmi Kirendeltség polgári védelmi felügyelője, mint a Minősítő Bizottság vezetője jószívvel adta meg a megfelelt minősítést. A gyakorlat alátámasztotta, hogy a mentőcsoport a részére meghatározott feladatokat megfelelően és fegyelmezetten képes ellátni, és alkalmas a hivatásos katasztrófavédelmi egységek munkájának támogatására, ezzel is szolgálva a térség lakóinak védelmét és biztonságát.
A gyakorlat megvalósulását a Bács-Kiskun Vármegyei Polgári Védelmi Szövetség önkénteseivel és anyagilag egyaránt támogatta.