---
title: Bács-Kiskun Megyei Polgári Védelmi Szövetség nemzetközi nyári tábora
  Baján (2022. 07. 27-31.)
date: 2022-08-01T17:20:18.743Z
coverImage: /images/20220728-2.jpg
categories:
  - hirek
  - ifjusag
excerpt: Ez évben június 27-31 között szervezte meg a Bács-Kiskun Megyei Polgári
  Védelmi Szövetség 5 ország ifjúsági csapatainak részvételével a „Barátság”
  nemzetközi nyári táborát Baján.
---
A tábor 2005 óta minden évben a résztvevők között elosztva mindig más országban kerül megrendezésre, ahol is a lakosság védelmében, a polgári védelmi és önkéntes tűzoltói feladatok végzésében elkötelezett általános- és középiskolás fiatalok találkozhatnak, cserélhetnek szakmai tapasztalatokat, ezzel együtt nyaralhatnak, pihenhetnek, szórakozhatnak csapatvezetőik felügyeletével. A résztvevő csapatok a horvátországi Bizovác, a szerbiai Bajmok , a szlovéniai Zagorje ob Savi, a romániai Szilágy megyei Sarmaság, a magyarországi Szabolcs-Szatmár megyei Nagyhalász és a házigazda Bács-Kiskun megye Baja városából érkeztek, mindösszesen 105 fős létszámmal.

A házigazda Mészáros Zoltán tű. alezredes úr, megyei polgári védelmi szövetségi elnök, Gödön Sándor szakmai alelnök és Balatonné Sáfrány Erika, a szövetség bajai koordinátora kiváló és érdekes programot szervezett a táborozóknak, kihasználva Baja és környéke lehetőségeit. Soha egy percig sem unatkozott senki sem. Az ünnepélyes tábornyitó, majd a Piriponty kisvonatos bajai városnéző kirándulás után este egy romantikus 9 km-es zseblámpás erdei túrával kezdtünk a Pandúr szigeten. 

Másnap a közeli Gemenc vadregényes rengetegébe tettünk erdei kisvasutas kirándulást a Malomtelelő állomásig, ahonnan egy embert próbáló gyalogtúrával tértünk vissza Pörböly végállomáshoz. Délután a fiatalok vágyálma, egy izgalmas sárkányhajó verseny kezdődött a Sugovicán, ahol az irányító dobosok ütemére megfeszültek minden evezőcsapásnál a fiatal és idősebb karok egyaránt. A vízi bemutatót a Bajai Tűzoltóság motorcsónakjával megtett fordulók, valamint a Petőfi sziget közeli KRESZ pályáján tartott gokart versengések tették teljessé. Estére készülve meghirdetésre került a „Nemzetek konyhája”, amelyen minden csapatnak lehetősége nyílt a nemzetére, szűkebb hazájára jellemző bográcsos étel elkészítésére, más nemzetekkel való megkóstoltatására. A táborvezetőség által tartott íz és zamat értékelésen megosztott első helyek születtek, de többek véleménye szerint a magyarok által készített bajai halászlének nem volt kihívója.

A tábor harmadik napja a pihenésnek fürdőzésnek lett szentelve. A Bajától 25 km-re levő Dávod fürdőjében nagyon jó érezte magát mindenki, hisz az idősebb korosztálynak ott voltak a termál medencék, a fiatalok pedig bátran csúszdázhattak az aqua-parkos területen. Az esti programok sorában mindig megtalálhatók voltak a fiatalok számára a kézműves foglalkozások, a futballozás, pingpongozás, városnézés, de az utolsó napon nagy sikert aratott a hagyományos, honfoglaláskori magyar szálfegyverek, mellvértek, sisakok és íjak bemutatója, de főleg azok kipróbálása.

Az esti hivatalos és magán beszélgetésen pedig a csapatvezetők, a felnőtt kisérők tájékoztatták egymást a hazájukban, térségükben megvalósított katasztrófavédelmi, polgári védelmi és tűzoltási tevékenységeikről, az elmúlt időszak szakmai sikereiről, az önkéntesség színvonalának emeléséről, a finanszírozás lehetőségeinek megteremtéséről. Valamennyi ország képviselője hitet tett, hogy ezt az immár 17 éve működő baráti és szakmai nemzetközi kisközösséget meg kell őrizni, 16 főben limitált létszámú csapatokkal folytatni kell a nyári táborozásokat, így a 2023-as táborhoz Mészáros Zoltán megyei polgári védelmi szövetségi elnök a stafétabotot az erdélyi sarmasági delegációnak adta át. A vasárnapi ünnepélyes táborzásáson mindenki kapott emlékül egy nyakba akasztható „Baja 2022” feliratú, logóval ellátott aranyérmet is.

A tábor helyszínének a Sugovica parti Bajai Szakképzési Centrum Kollégium a Petőfi szigeten 4 személyes kollégiumi szobáival, élelmezési blokkjával, sport és kulturális lehetőségeivel ideális helyszínnek bizonyult. A tábor megszervezésében, a rendezvények levezetésében, az ellátás biztosításában Mészáros Zoltán megyei elnök úr, a megyei szövetség tagjai, koordinátorai példa értékű szervező munkát végeztek. A tábort meglátogatták, a résztvevőket támogatásukról biztosították, köszöntötték Dr. Farkasinszky Lóránt tű. ezredes úr, a Bács-Kiskun Megyei Katasztrófavédelmi Igazgatóság igazgatója, Szatmári Imre tű. dandártábornok úr a korábbi megyei katasztrófavédelmi igazgató, Széll Péter úr, Baja Megyei Jogú Város alpolgármestere, Ossó János tű. ezredes, a Bajai Katasztrófavédelmi Kirendeltség vezetője és Gödön Sándor tű. ezredes a Bajai Katasztrófavédelmi Kirendeltség polgári védelmi felügyelője, egyben a megyei pv szövetség alelnöke.

A Magyar Polgári Védelmi Szövetség képviseletében a szakmai alelnök kapott meghívást unokájával együtt a táborozás feledhetetlen programjaira.

**Dr. Muhoray Árpád**

![](/images/20220728-1.jpg)

![](/images/20220728-3.jpg)

![](/images/20220728-5.jpg)

![](/images/20220728-6.jpg)

![](/images/20220728-7.jpg)

![](/images/20220728-22.jpg)

![](/images/20220728-23.jpg)

![](/images/20220728-8.jpg)

![](/images/20220728-9.jpg)

![](/images/20220728-10.jpg)

![](/images/20220728-11.jpg)

![](/images/20220728-12.jpg)

![](/images/20220728-13.jpg)

![](/images/20220728-14.jpg)

![](/images/20220728-15.jpg)

![](/images/20220728-16.jpg)

![](/images/20220728-17.jpg)

![](/images/20220728-18.jpg)

![](/images/20220728-24.jpg)

![](/images/20220728-25.jpg)

![](/images/20220728-26.jpg)