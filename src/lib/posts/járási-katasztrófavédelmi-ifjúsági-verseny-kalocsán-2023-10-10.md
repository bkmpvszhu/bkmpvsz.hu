---
title: Járási Katasztrófavédelmi Ifjúsági Verseny Kalocsán
date: 2023-10-10T00:00:00.000Z
coverImage: /images/füstsátor4.jpg
scaleDown: false
categories:
  - ifjusag
excerpt: A kalocsai járás öt településéről, köztük Kalocsáról és Soltról közel
  130 általános - és középiskolás diák 31 csapata vett részt az Érsekkertben
  október 10-én megrendezett Járási Katasztrófavédelmi Ifjúsági Versenyen. A
  Bács-Kiskun Vármegyei Polgári Védelmi Szövetség, a Kalocsai Hivatásos
  Tűzoltóparancsnokság és a Kalocsai Rendőrkapitányság szervezésében
  megrendezett versenyen a diákoknak 16 állomáshelyen, két pihenőt beiktatva
  kellett teljesíteniük a változatos, játékos elméleti és ügyességi feladatokat.
---
A gyönyörű őszi idő is hozzájárult ahhoz, hogy a fiatalok láthatóan élvezték a döntően csapatmunkára, összefogásra ösztönző ügyességi versenyszámokat. A feladatokat úgy állították össze, hogy a tanulók egy esetleges éles helyzetben, egy katasztrófa elszenvedőjeként, vagy annak helyszínén a gyakorlatban is kamatoztatni tudják a tanultakat. 
A játékos feladatok között a zsákban futás éppúgy ott volt, mint a tűzoltó védőruhába szintidőre történő beöltözés. És ha már belebújtak, ebben a felszerelésben kellett az akadályokat leküzdeni, majd a bábuval imitált sérültet hordágyon az elsősegélynyújtó helyre szállítani. Mások mellett a vízsugárral történő célzás, vagy éppen a felsorakozott tűzoltóautók felszerelésével való ismerkedés is láthatóan komoly érdeklődést váltott ki a tanulókból.

A helyszínen Mészáros Zoltán, a Bács-Kiskun Vármegyei Polgári Védelmi Szövetség elnöke elmondta:

A katasztrófavédelmi ifjúsági versenyeknek több mint egy évtizedes hagyománya van. Sajnos a Covid közbe szólt, emiatt az országos versenyek elmaradtak, ám a vármegyében, ahol fogadókészség van, továbbra is megszervezik az ifjúsági versenyeket. Így volt ez 2022-ben Kalocsán és Baján, illetve idén Kalocsán, ahol a nagyobb érdeklődésnek köszönhetően most 40 gyerekkel van több, mint tavaly. A gyerekek az iskoláikban és a helyszínen megszerzett elméleti tudásuk mellett az ügyességükről, problémamegoldó képességükről és találékonyságukról is számot adnak, de a csapatban való gondolkodás is fontos szempont. A versenynek kimondatlanul is van egy olyan vonzata: ha a diákok egyszer majd - a középiskolások viszonylag hamar - a pályaválasztás előtt állnak, gondolkodjanak el azon, hogy esetleg ezt a szép hivatást válasszák. Célkitűzésünk elsősorban az, hogy a gyerekek fejlesztéséhez, életre neveléséhez a saját szakterületünkről mi is hozzátegyünk valamit; amit véleményem szerint az ilyen jellegű versenyek megszervezésével és a társszervekkel közös lebonyolításával meg is teszünk.”

Az elnök szólt arról is, hogy a versenybe benevezettek között rendvédelmi területen tanuló középiskolás fiatalok is vannak. Nyilvánvaló, hogy a témában való jártasságuk, a terület iránti affinitásuk nagyobb, ekképpen ők bizonyosan nagy örömmel vannak itt, de ez azért a többi csapatról is elmondható. A résztvevők a verseny végén emlékként kitűzőt kapnak, a jók között is a legjobbak serleggel és emlékéremmel térhetnek haza.
A 13 órakor záruló, kitűnően megszervezett, gördülékenyen zajló verseny eredményhirdetésén kiderült: középiskolás kategóriában az első helyezést a Bajai SZC Kalocsai Dózsa György Technikum és Kollégium 11. évfolyamos Ászok csapata, a második helyezést a Dózsa 10. évfolyamos Bajos csajok csapata, míg a harmadik helyezést a Bajai SZC Kalocsai Kossuth Zsuzsanna Technikum Életmentők csapata érdemelte ki.

Általános iskolás kategóriában első helyen a kalocsai Nebuló EGYMI, második helyen a szakmári Szent Asztrik Általános Iskola, harmadik helyen a solti Vécsey Károly Általános Iskola csapata végzett.

Forrás: Zsiga Ferenc / KALOhírek

![](/images/akadálypálya1.jpg)

![](/images/akadálypálya2.jpg)

![](/images/akadálypálya3.jpg)

![](/images/elsősegély.jpg)

![](/images/füstsátor1.jpg)

![](/images/füstsátor2.jpg)

![](/images/füstsátor3.jpg)

![](/images/füstsátor4.jpg)

![](/images/mocsárjárás.jpg)

![](/images/szennyezet-terep.jpg)

![](/images/szennyezet-terep1.jpg)

![](/images/szennyezet-terep2.jpg)

![](/images/tűzoltás1.jpg)

![](/images/tűzoltás2.jpg)

![](/images/ügyességi-pálya1.jpg)

![](/images/ügyességi-pálya2.jpg)

![](/images/ügyességi-pálya3.jpg)

![](/images/ügyességi-pálya4.jpg)

![](/images/ügyességi-pálya5.jpg)

![](/images/ügyességi-pálya6.jpg)

![](/images/ügyességi-pálya7.jpg)

![](/images/ügyességi-pálya8.jpg)

![](/images/ügyességi-pálya9.jpg)

![](/images/ügyességi-pálya10.jpg)

![](/images/ügyességi-verseny.jpg)

![](/images/védőruha1.jpg)

![](/images/védőruha2.jpg)

![](/images/védőruha3.jpg)

![](/images/védőruha4.jpg)

![](/images/védőruha5.jpg)

![](/images/elit-csapat.jpg)

![](/images/technikai-bemutató.jpg)

![](/images/sajtó1.jpg)

![](/images/sajtó2.jfif)
