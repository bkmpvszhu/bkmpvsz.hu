---
title: Kecskeméti Mikulás Fekvenyomó Kupa
date: 2023. 12. 05.
coverImage: /images/2023-12-05-index.jpg
categories:
  - hirek
excerpt: Országos rendezvénnyé nőtte ki magát a kecskeméti fekvenyomó kupa,
  melynek megvalósulásához a Bács-Kiskun Vármegyei Polgári Védelmi Szövetség is
  hozzájárult.
---
Országos rendezvénnyé nőtte ki magát a kecskeméti fekvenyomó kupa, melynek megvalósulásához a Bács-Kiskun Vármegyei Polgári Védelmi Szövetség is hozzájárult.
Idén harmadik alkalommal rendezte meg a kecskeméti 13. Hadkiegészítő Toborzó Iroda és a Gáspár András Technikum a középiskolásoknak a Mikulás Fekvenyomó Kupát szerdán, az iskola tornacsarnokában. Gáldonyi Sándor őrnagy, irodavezető elmondta, hogy évről évre egyre nagyobb népszerűségnek örvend a három éve még próbaképpen megrendezett sportesemény: immár országossá terebélyesedett, és több mint 130 fiatal nevezett az ország számos településéről.
– Az első évben ötven fővel indultunk, tavaly még többen voltunk, most pedig elértük kapacitásunk határait, hiszen egyéni sportról van szó, és 130 fiatalnak kell kinyomnia a súlyt, több fordulóban. Szájhagyomány útján terjedt el, hogy milyen jó hangulatú a verseny, a korábbi indulók vitték a jó hírét országosan – mondta Gáldonyi Sándor őrnagy, a kecskeméti toborzó iroda vezetője.  Nem csak a járásból, és Bács-Kiskunból érkeztek középiskolás versenyzők, hanem Kecskemét, Kiskunhalas és Baja mellett többek között Debrecenből, Jászberényből, Szolnokról, és Ceglédről is neveztek fiatal erőemelők, összesen 20 iskolát képviselve. Nem kizárólag kadétok érkeztek a megméretésre, hanem más iskolák diákjai is, akik szintén nagyon felkészültek voltak, évről évre egyre jobb teljesítmény nyújtanak a nevezők.
Fiúk és lányok is indultak a fekvenyomón, nemenként, súly és életkor alapján különböző kategóriában nevezhettek. A zsűri a testsúly és a legmagasabb emelt súly arányszáma alapján állapította meg a helyezéseket. Az abszolút győzelemért járó kupa Bács-Kiskunban maradt, Györgyi Adrián, a Kiskunhalasi Dékáni Árpád Szakgimnázium és Szakközépiskola diákja 155 kilót nyomott ki, ami testsúlyának több mint kétszerese.
Gáldonyi Sándor kiemelte, hogy fő céljuk az volt, hogy a kadétok összemérjék az erejüket a más nem kadét iskolákból jövő fiatalokkal, emellett összekovácsolódjanak, beszélgessenek, élményeket cseréljenek és jól érezzék magukat.

HORVÁTH PÉTER

Fotó: Bús Csaba

Forrás: https://www.baon.hu/helyi-kozelet/2023/12/orszagos-rendezvennye-notte-ki-magat-a-kecskemeti-fekvenyomo-kupa-videoval-galeriaval

![](/images/2023-12-05-1.jpg)

![](/images/2023-12-05-2.jpg)

![](/images/2023-12-05-3.jpg)

![](/images/2023-12-05-4.jpg)

![](/images/2023-12-05-5.jpg)

![](/images/2023-12-05-6.jpg)

![](/images/2023-12-05-7.jpg)

![](/images/2023-12-05-8.jpg)
