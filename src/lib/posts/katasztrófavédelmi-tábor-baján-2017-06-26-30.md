---
title: Katasztrófavédelmi tábor Baján (2017. 06. 26-30.)
date: 2017-06-30T17:17:20.608Z
coverImage: /images/2017026-index.jpg
categories:
  - ifjusag
excerpt: A Bács-Kiskun Megyei Polgári Védelmi Szövetség és a Bács-Kiskun Megyei
  Katasztrófavédelmi Igazgatóság gyermektábort szervezett 2017. június 26-30
  között a 12-13 éves korosztály számára.
---
Gödön Sándor, a Bács-Kiskun Megyei Polgári Védelmi Szövetség szakmai alelnöke és Balatonné Sáfrány Erika a Szövetség Bajai koordinátora a helyi pedagógusokkal konzultálva jutott arra a következtetésre, hogy a 12-13 éves korosztály a legfogékonyabb a vészhelyzetek felismerésére, a gyors cselekvésre, ezért célozták meg őket a tábor ötletével. A katasztrófavédelmi kirendeltséggel összefogva meghirdették, melyre 32 gyermek jelentkezett, többségük Bajáról, hárman Katymárról. A tábor helyszínét a bajai önkormányzat biztosította a Baja Marketing Kft. által működtetett Ifjúsági Szállón.

A megnyitón a városvezetés nevében **Fercsák Róbert** polgármester üdvözölte a részvevőket. Kiemelte: a gyermekek körében mindig is népszerűek voltak a rendvédelemmel kapcsolatos szakmák, foglalkozások. A tábor lehetőséget kínál számukra testközelből is megismerkedni ezen szakmák (rendőr, tűzoltó, mentős, katasztrófavédő, polgárőr, vízimentő) képviselőivel, munkájával, kalandokban, veszélyekben és izgalmakban bővelkedő életével. „Bízunk benne, hogy a tábor hatására a gyermekekben gyökeret ver és megerősödik ezen szakmák tisztelete. Itt valóban életre szóló élményeket szerezhetnek, és remélem, barátságok, közösségek alakulnak” – mondta a polgármester.

**Ossó János**, a katasztrófavédelem bajai kirendeltségének parancsnoka szintén a közösség fontosságát emelte ki. Mint mondta: a tűzoltóknál különösen szükséges az egymásra figyelés, ezért a fiatalokat is arra kérte, miközben aktívan részt vesznek a programokon, mindig ezt a példát kövessék.

Az öt napon át tartó tábor programját és napirendjét meglehetősen katonás módon állították össze – tájékoztatott **Gödön Sándor** tűzoltó alezredes. A gyerekek maguk készítik el (felváltva) és szolgálják fel társaiknak a reggelit-vacsorát az étkezősátorban, de közös főzés is szerepel a programban. Minden nap vendégül látják valamely rendvédelmi egység képviselőit, akik bemutatókat, gyakorlati foglalkozásokat tartanak, ugyanakkor szabadidős tevékenységeket, fürdést, kenuzást, sárkányhajózást, várostörténeti vetélkedőt, éjszakai bátorságpróbát és egy gemenci kirándulást is terveznek.

A táborozó gyermekek tartalmas, egyben gondtalan programjának biztosításában Jakity Ágota, a Bács-Kiskun Megyei Polgári Védelmi Szövetség Bácsalmási koordinátorai is tevékeny részt vállalt.

![](/images/20170626-1.jpg)

![](/images/20170624-2.jpg)

![](/images/20170624-3.jpg)

![](/images/20170624-4.jpg)

![](/images/20170624-5.jpg)

![](/images/20170624-6.jpg)

![](/images/20170624-7.jpg)

![](/images/20170624-8.jpg)

![](/images/20170624-9.jpg)

![](/images/20170624-11.jpg)

![](/images/20170624-12.jpg)

![](/images/20170624-13.jpg)