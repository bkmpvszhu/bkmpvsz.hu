---
title: "Gyakorlatozott a települési Önkéntes Mentőcsoport"
date: "2019-05-10"
categories:
- "kepzesek"
coverImage: "https://www.katasztrofavedelem.hu/application/uploads/images/header/767934.jpg"
---
2019. május 10-én szinten tartó gyakorlatot tartott Kelebián a települési önkéntes mentőcsoport. Fő cél a vihar okozta károk felszámolásban való közreműködés gyakorlati fogásainak elmélyítése volt.

A mentőcsoport tevékenységi körébe tartozik települést érő viharkárok felszámolása, akár önállóan, akár a hivatásos katasztrófavédelmi egységekkel való együttműködésben.

A feltételezés szerint Kelebián a rendkívüli időjárás, nagy erejű szél, lezúduló nagy mennyiségű csapadék lakóépületeket rongált meg, fákat döntött ki. A szélsőséges időjárás következtében jelentős károk keletkeztek. A település polgármestere a kialakult helyzetet értékelve utasítást adott az önkéntes mentőcsoport alkalmazására. Egy külterületi ingatlant kellett megvédeni.

A jelzett hely megközelítése során egy, a viharban kidőlt fa útakadályt képezett, melyet a mentőcsoport tagjai láncfűrésszel és kézi erővel eltávolítottak. Az épület tetőhéjazatát a szél megbontotta, mely így beázott, ezért a héjazaton támadt hiányosságot fóliával takarták le, így akadályozva az épületszerkezetek további károsodását.

A gyakorlat keretében a mentőcsoportnak homokzsákos védekezési, vízszivattyúzási és sérült ellátási feladatokat kellett ellátnia.

A gyakorlat bebizonyította, hogy a mentőcsoport az alapfeladatát megfelelően és fegyelmezetten képes ellátni. A minősítés keretében megszerzett képességeit szinten tartotta, továbbra is alkalmas a hivatásos katasztrófavédelmi egységek munkájának támogatására.

A Bács-Kiskun Megyei Polgári Védelmi Szövetség a gyakorlat megvalósulását tagjai részvételével és anyagi hozzájárulással támogatta.