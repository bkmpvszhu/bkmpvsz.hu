---
title: "Önkéntes mentőcsoport gyakorlat Kiskőrösön"
date: "2021-11-01"
categories:
- "hirek"
coverImage: "/images/hirek-2021-11-01-2.jpg"
excerpt: "Gyakorolták kidőlt fák eltávolítását, vízszivattyúzást, valamint egy sérült személy szakszerű ellátását kellett elvégezniük."
---
A Kiskőrös Járási Mentőcsoport 2013-ban 27 fővel alakult meg az akasztói, kiskőrösi,
keceli és soltvadkerti önkéntes tűzoltó egyesület tagjaira, valamint a kiskőrösi önkormányzat
és járási hivatal dolgozóira alapozva. A csoport 2014-ben rendszerbeállító és nemzeti minősítő gyakorlaton vett részt, 2019-ben újraminősítette magát, mely alapján önálló beavatkozó minősítést szerzett alapvető vízkár és viharkár felszámolására.

A Kiskőrös Járási Mentőcsoport gyakorlata a november 5-i kiértesítéssel vette kezdetét. 
A résztvevők – az értesítésnek megfelelően - másnap reggel nyolc órakor megjelentek a 
Kiskőrösi Önkéntes Tűzoltó Egyesület szertárában. A gyakorlat vezetője, Szipőcs Péter tű. százados, 
Kiskőrös Hivatásos Tűzoltós Parancsnokság megbízott parancsnoka ismertette a feladatokat, 
majd a munkavédelmi oktatás után felfrissítették az állomány elsősegély nyújtási ismereteit, 
és ezt követően a feltételezett elemi csapás helyszínére vonult a mentőcsoport. 
A mentőszervezet tagjainak a napok óta tartó esőzés és az előző nap délutánján lecsapott 
vihar okozta károk felszámolásával kapcsolatos feladatokat kellett végrehajtaniuk. 
A volt honvédségi laktanya területén kidőlt fák eltávolítását, vízszivattyúzást, valamint egy 
sérült személy szakszerű ellátását kellett elvégezniük.

A gyakorlat végén Kiss Zoltán tű. alezredes, a Kiskunhalasi Katasztrófavédelmi Kirendeltség polgári védelmi 
felügyelője értékelte a látottakat: „A gyakorlat kitűzött céljait maximálisan sikerült elérni. 
Az ilyen éves szinten tartó gyakorlatok nagyon jó lehetőséget biztosítanak arra, hogy a mentőszervezet tagjai a 
káreseményeken kívül, nyugodt körülmények között gyakorolhassanak, bővítsék szakmai tudásukat és értékes emberi kapcsolataikat.”

A gyakorlat utolsó stációjaként közös ebéddel zárult a nap.

A gyakorlat megvalósulását a Bács-Kiskun Megyei Polgári Védelmi Szövetség, valamint Kiskőrös Város támogatta. 

![kep](/images/hirek-2021-11-01-1.jpg) 
![kep](/images/hirek-2021-11-01-2.jpg) 
![kep](/images/hirek-2021-11-01-3.jpg) 
![kep](/images/hirek-2021-11-01-4.jpg) 
![kep](/images/hirek-2021-11-01-5.jpg) 
![kep](/images/hirek-2021-11-01-6.jpg) 
![kep](/images/hirek-2021-11-01-7.jpg) 
![kep](/images/hirek-2021-11-01-8.jpg) 
