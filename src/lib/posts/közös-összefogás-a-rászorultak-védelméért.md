---
title: Közös összefogás a rászorultak védelméért
date: 2022-11-10T11:50:00.000Z
coverImage: /images/20221110-index.jpg
categories:
  - hirek
excerpt: 20 db polár takarót adományozott a Bács-Kiskun Megyei Polgári Védelmi
  Szövetség.
---
A sajtónyilvános rendezvényen, melyen jelen volt dr. Mák Kornél a Bács-Kiskun Megyei Közgyűlés alelnöke és dr. Fekecs Dénes, a Bács-Kiskun Megyei Polgárőr Szövetség elnöke, Mészáros Zoltán kiemelte, a Bács-Kiskun Megyei Polgári Védelmi Szövetség létének és működésének lényege, hogy tevékenységével hozzájáruljon a megye lakónak élet- és vagyonvédelméhez.

„Alapfilozófiánk az, hogy azokat segítjük és támogatjuk, akik képesek, és azon túlmutatóan készek önmaguk és embertársaik testi épsége és vagyonvédelme érdekében cselekedni. Ugyanakkor azt is tudjuk, hogy vannak olyan élethelyzetek, amikor közvetlenül a bajba jutott embereket kell segítenünk. Ilyen volt, amikor tavaly a horvátországi földrengés károsultjai segélyezéséhez csatlakoztunk, vagy amikor most hétfőn a kritikus infrastruktúra rombolás miatt a nélkülöző ukrajnai lakosság hideg elleni védelméhez járultunk hozzá 40 db polár takaróval. De így teszünk a Kecskemét környéki tanyák idős személyeinek támogatásánál is ezzel a 20 takaróval.

Fontos az ilyen jellegű támogatásnál, hogy az elosztást-kiosztást közvetlenül végző szervezet valóban annak juttassa el az adományt, akinek azt szánjuk. Ez így volt az előbb említett 40 takarónál is, melyet a Magyar Vöröskereszt Bács-Kiskun Megyei szervezete segítségével juttattunk ki Ungvárra, és így van ez most is, melyre a Kadafalvai Polgárőr Egyesület közreműködése garanciát jelent számunkra.”

Dr. Fekecs Dénes válaszában kiemelte, a két szervezet közötti együttműködés több éve sikeres és eredményes, melyet a mostani közös akció megerősít.

Kovács László, a Kadafalvi Polgárőr Egyesület titkára elmondta, hogy hat éve, megalakulásuk óta járják a kadafalvi, csalánosi és szarkási tanyavilágot, és vigyázzák az ott lakók biztonságát. Az egyesület már bekérte a segítségre szorulók címét a szociális szolgálattól és hamarosan célba juttatják a meleg adományokat.

![](/images/20221110-1.jpg)

![](/images/20221110-2.jpg)

![](/images/20221110-8.jpg)

![](/images/20221110-6.jpg)

![](/images/20221110-3.jpg)

![](/images/20221110-4.jpg)

![]()

![](/images/20221110-7.jpg)

fotó: keol.hu