---
title: Petőfi Mentőcsoport nemzeti újraminősítő gyakorlata (2017. 04. 25-27.)
date: 2017-04-27T14:48:42.928Z
coverImage: /images/20170427-index.jpg
categories:
  - kepzesek
excerpt: "Bács-Kiskun megye területén jelentkező lakosságvédelmi - kiemelten az
  ár- és belvízvédelmi - feladatok hatékonyabb ellátása érdekében szükség van a
  különböző önkéntes mentőcsoportok bevonására, amelyek felkészültségük és
  reagálási képességük alapján jól illeszkednek a katasztrófavédelem
  rendszerébe, speciális szaktudásukkal növelik az árvizek idején szükséges
  kutató-mentő kapacitást. A Petőfi Mentőcsoport – mint megyei önkéntes
  mentőcsoport -  2012-ben alakult meg és még abban az évben megszerezte a
  nemzeti minősítést. A mentőcsoport a katasztrófavédelem rendszerében területi
  polgári védelmi szervezetként, mentésbe bevonható, különlegesen felszerelt és
  felkészült önkéntes tagokból áll, akik segítséget nyújtanak az árvízi
  védekezésnél és vízi baleseteknél. "
---
A **Bács-Kiskun Megyei Polgári Védelmi Szövetség aktív közreműködésével** április 25-e és 27-e között Baján került sor a Petőfi Mentőcsoport 3 napos újraminősítő gyakorlatára.

A gyakorlat alapvetése szerint a Dunán levonuló rendkívüli árhullám várhatóan minden eddigi szintet meghalad, és a védművek nem biztosítják a Nagy-Pandúr sziget védelmét. A bajai szakaszmérnökség vezetőjének irányításával töltésmagasítási, nyúlgátépítési, fóliázási, rézsűmegtámasztási munkálatokat végeztek, majd éjjel folyamatos figyelőszolgálatot szerveztek, illetve bajba jutott kempingezők csónakkal történő kimentését hajtották végre.

A következő nap reggelén a figyelő szolgálat egy 80 centiméter átmérőjű buzgárt észlelt, amely ellen ellennyomó medencét készítettek. Ahogyan a valós életben is, egy váratlan feladat újabb kihívás elé állította a mentőcsapat tagjait. A Nagy-Pandúr sziget déli sarkát védő lokalizációs töltés átszakadt és a víz elöntötte az itt található lakó- és üdülőépületeket, melyeket többen lakás célra használtak. Az azonnali életmentés érdekében csónakokkal kimenekítést kellett végrehajtani.

A mentőcsoport az azonnali védekezési feladatokon túl jelentkező későbbi tevékenységet is gyakorolta. Az elöntött területekről visszahúzódó ár után a mélyedésekben nagy mennyiségben visszamaradó víz nehezíti az életet, így többek között a közlekedést. A mentőcsoport tagjai szivattyúk segítségével tették járhatóvá a víz alá került részeket.

Az egyszerre több helyszínen történő beavatkozásokat a Petőfi-szigeten működő törzs folyamatosan irányította és koordinálta.

A gyakorlat szombaton délután zárult, melyet a nemzeti minősítő bizottság vezetője Tátrai János tű. alezredes sikeresnek értékelt. A Petőfi Mentőcsoport újabb 5 évre megszerezte a Nemzeti Minősítését. A mentőcsoport tagjai nem csak ezen a gyakorlaton, hanem a 2013-as Dunán levonuló rendkívüli árvíz elleni védekezés során is bizonyították tudásukat és képességüket, hogy a bajban a katasztrófavédelem hivatásos erőin felül, az önkéntesek tudására és munkájára is lehet számítani.

![](/images/20170427-1.jpg)

![](/images/20170427-2.jpg)

![](/images/20170427-3.jpg)

![](/images/20170427-4.jpg)

![](/images/20170427-5.jpg)

![](/images/20170427-6.jpg)

![](/images/20170427-7.jpg)

![](/images/20170427-8.jpg)

![](/images/20170427-9.jpg)

![](/images/20170427-10.jpg)

![](/images/20170427-11.jpg)

![](/images/20170427-12.jpg)

![](/images/20170427-13.jpg)

![](/images/20170427-14.jpg)

![](/images/20170427-16.jpg)

![](/images/20170427-17.jpg)

![](/images/20170427-18.jpg)

![](/images/20170427-19.jpg)

![](/images/20170427-20.jpg)

![](/images/20170427-21.jpg)

![](/images/20170427-22.jpg)

![](/images/20170427-23.jpg)

![](/images/20170427-24.jpg)

![](/images/20170427-25.jpg)