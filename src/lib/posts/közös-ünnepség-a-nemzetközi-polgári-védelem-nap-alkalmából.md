---
title: Közös ünnepség a nemzetközi Polgári Védelem Nap alkalmából.
date: 2016-03-02T17:31:45.909Z
coverImage: /images/20160302-6.jpg
categories:
  - hirek
excerpt: " "
---
A rendezvényen a Himnuszt követően **Kiss Zoltán** tű. alezredes, a Kiskunhalasi Katasztrófavédelmi Kirendeltség polgári védelmi felügyelőjének ünnepi beszédét hallhatták a meghívott vendégek és az állomány. „Március 1. a Nemzetközi Polgári Védelem Napja. Ezt a napot nem csak mi ünnepeljük, hanem szerte a világon megemlékeznek róla” – kezdte beszédét az alezredes. A nemzetközi Polgári Védelmi Világszervezet 1972. március 1-jén alakult meg, az első Polgári Védelmi Napot 1992-ben tartották. Magyarország is csatlakozott az akkori felhíváshoz. A történelmi visszaemlékezésében az alezredes kiemelte, hogy ezen a napon azokra az elődeinkre emlékezünk, akik a polgári védelem területén tevékenykedtek, akik a legszörnyűbb körülmények között is – a humanitárius eszmét szem előtt tartva – dolgoztak és tettek meg mindent a lakosság védelméért, akár saját életük árán is.

Az ünnepség a **Kiskun Alapfokú Művészoktatási Intézmény diákjainak** színvonalas műsorával folytatódott. Ezt követően emlékplakettek és elismerések átadására került sor.

**Dr. Farkasinszki Lóránt** tű. ezredes, a Bács-Kiskun Megyei Katasztrófavédelmi Igazgatóság igazgatója Bács-Kiskun megye polgári védelme érdekében nyújtott kimagasló teljesítménye elismeréseként emléktárgyat és oklevelet adományozott:

**Balatonné Sáfrány Erikának**, a Bajai Szentistváni Általános Iskola pedagógusának,

**Lassú Gábornak**, a Kecskeméti Műszaki Szakképző Iskola, Speciális Szakiskola és Kollégium Gáspár András Szakközépiskola és Szakiskolája kollégium igazgatójának és tanárának,

**Péli Zoltánnak**, Soltvadkert város közbiztonsági referensének.

A Bács-Kiskun Megyei Polgári Védelmi Szövetség által alapított Benke László emlékplakett elismerésben minden évben két fő részesül, akik kimagasló munkát végeztek a szövetség célkitűzéseinek megvalósulásában. Benke László emlékplakettet **Mészáros Zoltán**, a Bács-Kiskun Megyei Polgári Védelmi Szövetség elnöke adta át, az elmúlt időszakban végzett kiemelkedő tevékenységéért:

**Geiger János** nyá. polgári védelmi ezredes, főtanácsos, nyugállományú megyei igazgatónak,

**Dezső Mihálynak**, a Bács-Kiskun Megyei Polgári Védelmi Szövetség alapító tagjának.

Az állampolgárok élet és vagyonbiztonságának, önvédelmi képességének növelése érdekében az önkéntes rendszer fejlesztése a települési önkéntes mentőcsoportok létrehozásával teljesedett ki. 2015-ben tovább folytatódott a települési mentőcsoportok megalakítása és 24 mentőcsoport (Akasztó, Bátya, Dunaegyháza, Dunaszentbenedek, Dunatetétlen, Dunavecse, Dusnok, Foktő, Hajós, Harta, Izsák, Jakabszállás, Jászszentlászló, Kecel, Kelebia, Lakitelek, Nemesnádudvar, Öregcsertő, Soltvadkert, Szabadszállás, Szalkszentmárton, Szank, Tiszakécske, Tiszaug) tett tanúbizonyságot rendszerbeállító és minősítő gyakorlat keretében arról, hogy akár ár- és belvíz, akár rendkívüli időjárás okozta katasztrófahelyzetekben vagy a vezetés - irányítás és logisztikai képesség alapján azonnali segítséget nyújthatnak a hivatásos erők mellett településüknek. A minősített szervezetek számára egy igazoló okirat kerül kiadásra (**nemzeti minősítő oklevél**), mely feljogosítja, hogy a mentésben vehessen részt. Az ünnepi állománygyűlésen a települési mentőcsoportok vezetői Dr. Farkasinszki Lóránt tű. ezredes, megyei igazgatótól vehették át a nemzeti minősítő okleveleket.

A BM Országos Katasztrófavédelmi Főigazgatóság 2015-ben is írt ki pályázatot az önkéntes mentőszervezetek tevékenységéhez kapcsolódó működési költségek finanszírozására, műszaki-technikai, védőruházattal való ellátásukra, valamint a mentőszervezet tagjai oktatásának, vizsgáztatásának finanszírozására. Megyénkből 12 mentőszervezet nyújtott be pályázatot - több mint 5 millió forint értékben - melyet a pályázat elbírálói hiánytalanul megítéltek. A mentőszervezetek vezetői az ünnepségen védőruházatokat vettek át.

![](/images/20160302-1.jpg)

![](/images/20160302-2.jpg)

![](/images/20160302-3.jpg)

![](/images/20160302-4.jpg)

![](/images/20160302-5.jpg)

![](/images/20160302-6.jpg)

![](/images/20160302-7.jpg)