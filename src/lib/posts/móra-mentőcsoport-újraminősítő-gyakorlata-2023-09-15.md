---
title: Móra mentőcsoport újraminősítő gyakorlata
date: 2023.09.15
coverImage: /images/20230915-3.jpeg
categories:
  - hirek
  - kepzesek
excerpt: 2023. szeptember 15-én került sor a 33 fős Kiskunfélegyházi Járás Móra
  Mentőcsoport újraminősítő gyakorlatára. A gyakorlat célja az önkéntes
  mentőcsoport felkészítése a földrengés és rendkívüli időjárás okozta helyzetek
  kezelésére, az ár-és belvízkárok elhárítására, a mentésben való részvételre, a
  hivatásos katasztrófavédelmi szervek támogatására. Az összetett mentési és
  védekezési gyakorlat során a Móra Mentőcsoport állománya a hivatásos
  egységekkel együttműködve végezte a kijelölt feladatokat
---
A gyakorlat terve szerint az elképzelt veszélyhelyzet egy 6,0-os erősségű, kiskunfélegyházi epicentrumú földrengés miatt következett be, amely rendkívül komoly károkat okozott a városban. Az elképzelt katasztrófahelyzetnek a kiskunfélegyházi Gábor Dénes Ipari Park régi honvédségi laktanyája adott élethű helyszínt. A riasztást követően a kutyás mentőegység a megrongálódott épületből több sérültet mentett ki. Az áldozatokat a Kiskunfélegyházi Hivatásos Tűzoltó-parancsnokságon közösségi szolgálatot teljesítő középiskolás diákok alakították, élethű sebekkel maszkírozva. A sérültek ellátását, elsősegélynyújtó helyre szállítását az önkéntes csapatok tagjai végezték. A szcenárió alapján feladat volt kidőlt fák eltávolítása, közutak megtisztítása és tűzoltás is. A nap zárófeladatát egy nyúlgát építése képezte az ár- és belvíz valamint a helyi vízkár elleni védekezés elsajátítása érdekében.
A Minősítő Bizottság elnöke Szabó Antal tű. alezredes, a Bács-Kiskun Vármegyei Katasztrófavédelmi Igazgatóság polgári védelmi főfelügyelője és tagjai Marozsi András tű. alezredes, a Kecskeméti Katasztrófavédelmi Kirendeltség vezetője és Kis-Juhász Zsolt tű. alezredes, Kecskeméti Katasztrófavédelmi Kirendeltség polgári védelmi felügyelője a látottak alapján a Móra Mentőcsoport munkáját eredményesnek,  sikeresnek minősítették.
A gyakorlatot a Magyar Polgári Védelmi Szövetség és Bács-Kiskun Megyei Polgári Védelmi Szövetség anyagiakban is támogatták. 

![](/images/20230915-1.jpg)

![](/images/20230915-2.jpeg)

![](/images/20230915-3.jpeg)

![](/images/20230915-4.jpg)

![](/images/20230915-5.jpg)

![](/images/20230915-6.jpg)

![](/images/20230915-7.jpg)

![](/images/20230915-8.jpg)
