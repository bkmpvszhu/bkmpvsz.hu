---
title: Megyei, járási és települési mentőcsoportok gyakorlata (2016. 05. 18-19.)
date: 2016-05-19T15:06:01.372Z
coverImage: /images/20160519-1.jpg
categories:
  - kepzesek
excerpt: 2016. május 28-án és 29-én Baján 5 önkéntes mentőszervezet komplex
  gyakorlaton vett részt. A Bajai Települési Önkéntes Mentőszervezet állománya
  rendszerbeállító és nemzeti minősítő gyakorlaton, a Sugovica, a Wesselényi és
  a Kígyós Járási Mentőcsoportok, valamint a Petőfi Mentőcsoport tagjai éves
  szinten tartó gyakorlaton bizonyították, hogy a katasztrófavédelem hivatásos
  erőinek beavatkozásán felül, a károk felszámolásához az önkéntesek tudására és
  munkájára is lehet számítani.
---
**A Bajai Települési Önkéntes Mentőszervezet** kutatási és épületből való mentési feladatokat hajtott végre. Egyik csoportjuk a Nagy-Pandúr sziget növényzettel erősen fedett területén polgárőrökkel karöltve eltűnt személyeket kutatott fel, míg a másik csoport a Sugovica partján levő négyszintes épület erkélyén rekedt és mozgásában korlátozott lakókat - alpintechnika alkalmazásával - mentették ki.

A bajai, kalocsai és bácsalmási járásban alakult **Sugovica, Wesselényi és Kígyós Mentőcsoportok** minősítésük szerint az árvízi, belvízi, valamint rendkívüli időjárási veszélyhelyzetek elhárításában működnek közre. Az éves szinten tartó gyakorlaton a rendkívüli árvíztől veszélyeztetett Nagy-Pandúr és Petőfi-sziget védelmét végezték. A bajai szakaszmérnökség vezetőjének irányítása mellett töltésmagasítást, az ideiglenes védmű töltés megtámasztását, buzgár lokalizálását, az átázott töltésen fóliázást hajtották végre, valamint a mentőcsoportok búvárai vízben elmerült ember keresését, kimentését gyakorolták.

A **Petőfi Mentőcsoport** tagjai töltésmagasítási, nyúlgátépítési és töltésmegtámasztási feladatok mellett a Nagy-Pandúr szigetre betört árhullám által közvetlenül veszélyeztetett lakóházakban és üdülőkben lévő emberek - kétéltű járművel és csónakkal történő - kimenekítését hajtották végre.

A látottak és tapasztaltak alapján a gyakorlat minden résztvevője magabiztosan bizonyította képességét és profizmusát. A gyakorlat ezen felül megfelelő tapasztalatokat adott a több mentőcsoport, osztott helyszíneken végrehajtott feladatainak irányítására, koordinálására.

A gyakorlaton irányítóként vett részt Gödön Sándor, a Bács-Kiskun Megyei Polgári Védelmi Szövetség szakmai alelnöke és Jakity Ágota bácsalmási koordinátor.  A Szövetség ezen felül Baja Települési Önkéntes Mentőszervezet ruházatának megvásárlásához nyújtott pénzügyi támogatást.

![](/images/20160519-2.jpg)

![](/images/20160519-3.jpg)

![](/images/20160519-4.jpg)

![](/images/20160519-5.jpg)

![](/images/20160519-6.jpg)

![](/images/20160519-7.jpg)

![](/images/20160519-8.jpg)

![](/images/20160519-9.jpg)

![](/images/20160519-10.jpg)