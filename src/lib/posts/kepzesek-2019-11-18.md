---
title: Noé Mentőcsoport nemzeti újraminősítő gyakorlata (2019. 10. 18)
date: 2019-11-18
coverImage: /images/20191018-noé2.jpg
categories:
  - kepzesek
excerpt: " "
---
![](/images/20191018-noé1.jpg)

![](/images/20191018-noé3.jpg)

![](/images/20191018-noé4.jpg)

![](/images/20191018-noé5.jpg)

![](/images/20191018-noé6.jpg)

![](/images/20191018-noé7.jpg)

![](/images/20191018-noé8.jpg)

![](/images/20191018-noé9.jpg)

![](/images/20191018-noé10.jpg)

Bács-Kiskun megye területén jelentkező lakosságvédelmi - kiemelten az ár- és belvízvédelmi - feladatok hatékonyabb ellátása érdekében szükség van a különböző önkéntes mentőcsoportok bevonására, amelyek felkészültségük és reagálási képességük alapján jól illeszkednek a katasztrófavédelem rendszerébe, speciális szaktudásukkal növelik a mentő kapacitást.

A mentőcsoportok megalakítása és rendszerbe állása 2012-ben kezdődött. Az önkéntesek bázisára alapozva országos, majd megyei szintű mentőcsoportok alakultak. Ezt követően a járási csoportok létrehozása és rendszerbeállítása következett.

A kunszentmiklósi járásban megalakított NOÉ mentőcsoport 2014-es rendszerbeállító gyakorlat keretében bizonyította, hogy felkészült a nemzeti minősítés megszerzésére, és katasztrófahelyzetben való alkalmazásra. Az elmúlt években több gyakorlaton is bizonyította a mentőcsoport állománya a felkészültségét, ám most - 5 év elteltével - ismét megméretetett a mentőcsoport.

A Bács-Kiskun Megyei Polgári Védelmi Szövetség valamint a Magyar Polgári Védelmi Szövetség aktív közreműködésével és anyagi hozzájárulásával 2019. október 16-a és 18-a között Dunaegyházán került sor a Noé JMCS újraminősítő gyakorlatára.

A gyakorlat alapvetése szerint a Dunán levonuló rendkívüli árhullám várhatóan minden eddigi szintet meghalad, és a védművek nem biztosítják a térség árvízi védelmét. A kunszentmiklósi szakaszmérnökség vezetőjének irányításával töltésmagasítási, nyúlgátépítési, fóliázási, rézsűmegtámasztási munkálatokat végeztek, majd éjjel folyamatos figyelőszolgálatot szerveztek. A figyelőszolgálat buzgárt észlelt, amely ellen ellennyomó medencét készítettek.

A mentőcsoport az azonnali védekezési feladatokkal párhuzamosan kiépítette a vezetési törzs és a segélyhely működési helyét. Kristóf András a mentőcsoport parancsnoka, valamint a vízkárelhárítási komponens vezetője, Kovács Zoltán folyamatosan irányították és figyelemmel kísérték a tagok ténykedését, a zsáktöltést, a homokzsákok illesztését.

Az értékelést és minősítést Szabó Antal tű. alezredes, megyei polgári védelmi főfelügyelő végezte. Kiemelte a tagok példás hozzáállását és szakmai felkészültségét, amely lehetővé teszi, hogy a hivatásos állomány munkáját hatékonyan kiegészítsék.

A gyakorlatot megtekintette dr. habil Endrődi István nyá. tű. ezredes, a Magyar Polgári Védelmi Szövetség elnöke, valamint Mészáros Zoltán, a Bács-Kiskun Megyei Polgári Védelmi Szövetség elnöke. Mindketten elismerően szóltak a mentőcsoport gyakorlatáról, külön kiemelve az önkéntesek felkészültségét és méltatva a gyakorlat során tanúsított példaértékű hozzáállásukat.