---
title: Covid eleni fellépés
date: 2020-11-17T00:00:00.000Z
coverImage: /images/baptistaszeretetszolgalatkecskemet-scaled.jpg
categories:
  - hirek
excerpt: " "
---
Az egyik leghatékonyabb vírusölőt, két ózongenerátort ajándékozott kedden a Bács-Kiskun Megyei Polgári Védelmi Szövetség a Baptista Szeretetszolgálat kecskeméti Adományozási és Segítő Központjának. A Baptista Szeretetszolgálat kecskeméti szervezete négy járás mintegy 900 ellátottjának szociális étkeztetését biztosítja, köztük nagyon sok idős emberét is, ezért a járvány idején nagy segítséget jelent a két fertőtlenítő eszköz.

Két ózongenerátor érkezett a Bács-Kiskun Megyei Polgári Védelmi Szövetség jóvoltából a Baptista Szeretetszolgálat kecskeméti irodájába kedden, melyek a vírusmentes munkakörnyezet megteremtésében segítik a szociális étkeztetést végző szervezetet. Mészáros Zoltán, az ajándékozó szervezet elnöke az átadáson elmondta, hogy felelősséget éreznek és vállalnak a megye lakosságáért és e felelősségvállalás számos módon megnyilvánul. Olyan szervezeteket igyekeznek támogatni, akik maguk is az emberek segítése érdekében működnek.

– Változó világunkban új kihívásokkal szembesülünk, az új típusú koronavírus felforgatta a hétköznapjainkat. Látjuk az egészségügyben dolgozók hősies küzdelmét és a szociális ágazat munkatársainak óriási erőfeszítését. A Baptista Szeretetszolgálat az ország egyik legnagyobb olyan szervezete, mely az emberek támogatására jött létre, naponta több ezer emberhez jut el a kézzelfogható támogatásuk és ahhoz szeretnénk hozzájárulni, hogy nagyobb biztonságban végezhessék tevékenységüket a nehéz időszakban – indokolta az ajándékozás ötletét **Mészáros Zoltán**.

**Kimpián Ildikó**, a Baptista Szeretetszolgálat területi vezetője örömmel vette át a felajánlást. – Nagy biztonságot jelent számunkra a két készülék. Az egyiket főként irodánkban és autóinkban használjuk majd, így biztosítjuk a hozzánk betérő ellátottak, idősek, illetve munkatársaink biztonságát. A másik ózonizátor lehetőséget biztosít arra, hogy szükség esetén kölcsönadjuk azt a velünk együtt dolgozó konyháknak – fogalmazott Kimpián Ildikó.

Forrás: baon.hu
