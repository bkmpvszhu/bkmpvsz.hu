---
title: Közbiztonsági referenssek képzése
date: 2020-02-19T21:44:27.935Z
coverImage: /images/20200218-1.jpg
categories:
  - kepzesek
excerpt: Közös képzés a bizonságért
---
A Bács-Kiskun Megyei Polgári Védelmi Szövetség a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény hatálybalépése előtt aktívan végezte a katasztrófavédelmi tanácsadók (polgármester-segítők) képzését, melynek keretében a megye 75 településéről érkező személyt készített fel. Ennek a tevékenységnek köszönhetően a különféle katasztrófahelyzetekben a polgármester részére a döntések megalapozásához és a védekező tevékenység támogatásához jól felkészült szakember állt a segítségére. 

![](/images/20200218-2.jpg)

![](/images/20200218-3.jpg)

![](/images/20200218-4.jpg)

![](/images/20200218-5.jpg)

![](/images/20200218-6.jpg)

![](/images/20200218-7.jpg)

A katasztrófavédelmi törvény közbiztonsági referensként nevesíti ezt a személyt, aki a felkészülési, védekezési és helyreállítási feladatokban egyaránt a polgármester rendelkezésére áll. A közbiztonsági referensi tanfolyam szervezéséről a hivatásos katasztrófavédelmi szerv gondoskodik. Bács-Kiskun megyében ez a megyei polgári védelmi szövetség bevonásával történik. Ennek az összefogásnak egyik aktuális rendezvénye volt az a felkészítő előadássorozat, amelynek 2020. február 18-án Kiskunhalasi Katasztrófavédelmi Kirendeltség adott otthont.

A rendezvényen megjelent **dr. Endrődi István** nyá. tű. ezredes, a Magyar Polgári Védelmi Szövetség elnöke és **dr. Muhoray Árpád** nyá. pv. vezérőrnagy, a Magyar Polgári Védelmi Szövetség szakmai alelnöke. Elnök Úr megnyitójában kiemelte a közbiztonsági referensi rendszer fontosságát, valamint méltatta azt a segítséget, amelyet a jól felkészült közbiztonsági referens képes nyújtani a döntéshozó részére, és amellyel szolgálhatja a település és annak lakóinak érdekét. A továbbiakban a képzéshez sok sikert kívánt.

A képzés során 10 különböző témában tartott előadást hallgattak végig a leendő referensek, így többek között **Mészáros Zoltán**nak, a Bács-Kiskun Megyei Polgári Védelmi Szövetség elnökének a nukleáris veszélyeztetettségről szóló előadását.

A képzés három részből áll, melynek első üteme az előadás sorozat volt. Ezt követően 2 hetes önképzés során dolgozzák fel a hallgatók az előadások tartalmát, illetve egészítik ki ismereteiket, majd a március 10-ei vizsgán adnak számot tudásukról.

A képzésen a Bács-Kiskun Megyei Polgári Védelmi Szövetség szakembereivel és a rendezvény megvalósulásának egyéb módon történő támogatásával vett részt.