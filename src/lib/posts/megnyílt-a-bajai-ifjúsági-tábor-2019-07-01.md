---
title: Megnyílt a bajai ifjúsági tábor
date: 2019. 07. 01.
coverImage: /images/20190701-index.jpg
categories:
  - ifjusag
excerpt: "A Bács-Kiskun Megyei Katasztrófavédelmi Igazgatóság Bajai
  Kirendeltsége és a Bács-Kiskun Megyei Polgári Védelmi Szövetség harmadik
  alkalommal szervezte meg nyári táborát. "
---
Az ünnepélyes megnyitón **Gödön Sándor** polgári védelmi felügyelő elmondta: a tábor alapvető célja, hogy a gyerekek új ismeretekkel gazdagodjanak, élményeket szerezzenek, miközben az önállóvá válás útján is előre lépnek. Ez utóbbit segíti, hogy a bentlakásos táborban maguk készítik el reggelijüket és vacsorájukat, közösen építik fel a sátortábort, valamint a feladatok során is többször kell saját tudásukra, ügyességükre, erejükre támaszkodniuk.

A tábor népszerűségét mutatja, hogy a bajai gyerekek mellett Szegedről is érkeztek diákok, sőt négy délvidéki tanulóval nemzetközivé vált a katasztrófavédelmi tábor. Sok a visszatérő gyermek, aki az előző években már belekóstolt a tábor légkörébe.

**Balatonné Sáfrány Erika**, a Szövetség Bajai koordinátora változatos programot állítottak össze a hétre, melynek gerincét a rendvédelmi szervek munkájának megismerése adja. Az első napon a tűzoltók látogatják meg a gyerekeket, lehetőség lesz megismerni és kipróbálni az eszközeiket, felszereléseiket. Őket a mentősök, a rendőrök és a polgárőrök követik, de a Havaria Katasztrófaelhárító Egyesület búvárai is jelen lesznek. Emellett fürdés, hajókirándulás, kenuzás, sárkányhajózás, éjszakai bátorságpróba, valamint rengeteg játék vár a fiatalokra a következő napokban. 

Az öt nap során 24 órás felügyeletet biztosítanak a táborban, melyhez a bajai pedagógusok jelentős segítséget adnak.

![](/images/20190701-2.jpg)

![](/images/20190701-3.jpg)

![](/images/20190701-4.jpg)

![](/images/20190701-5.jpg)

![](/images/20190701-6.jpg)

![](/images/20190701-7.jpg)

![](/images/20190701-8.jpg)
